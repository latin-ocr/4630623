DE GLOSSEMATIS 'VERIS ET FALSIS IN TACITI AGRICOLA.

 

Cum superioribus saeculis, tum nostra praecipue aetate in
recensendo et explicando Taciti Agricola multi viri docti et eruditi
studium operamque posuerunt. Nominandi sunt: Em. Dronkius,
cuius opera adjuvante Jac. Clemente V. d. codex Vaticanus Nr.
4498 ex latebris protractus et excerptus est3 deinde Waltherus‚ Wal-
chius, Ritterus, viri de Agricola bene meriti. Optime autem meritus
est, quod attinet ad criticam et exegeticam rationem, Fr. Wexius‚
qui novam et plenam collationem adornavit, cum in programmate
Suerinensi anni 1840, tum in Agricolae editione, quae prodiit Bruns-
vigae anno 1852. His doctissimis viris antecedentibus venia mihi
quodammodo opus est, quod ego quoque, tiro, conatus sum, de
Agricola aliquid in lucem proferre. Institui enim in hac disserta-
tione disputare de glossis, quae insint in Agricola: divisi totam dis-
putationem in duas partes; altera eaque priore parte agitur de veris
glossematis i. e. de iis locis in Taciti Agricola, in quibus glossas
re vera deprehendi putem: altera parte agitur de iis locis, quos,
ut mihi videtur, Ritterus et praecipue Wexius injuste glossematis
suspicione oneraverunt. Cum jam in scribenda hac dissertatione
versarer, obvenit mihi fortuito Kritzii v. d. commentatio critica „de
glossematis falso Taciti Agricolae imputatis,“ quae prodiit Ersurti
anno 1857. Inspexi eam: magnopere doleo, quod eam non prius ac—
cepi3 suo loco doctissimi viri sententias, quantum fieri poterat, attuli.

Ceterum facere non possum, quin ex animi sententia gratias
agam Rittero‚ v. d. cuius operibus, quamvis saepius sententiae cius
adversatus sim, vel maxime adjutum me esse profiteor.

